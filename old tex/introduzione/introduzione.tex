\chapter*{Introduzione}
\chaptermark{Introduzione}
\addcontentsline{toc}{chapter}{Introduzione}

L’implementazione di strumenti atti a combattere gli attacchi di tipo denial of service, sono ormai da molto tempo materia di studio e di ricerca. Questi attacchi possono rappresentare una minaccia grave, soprattutto quando si verificano su servizi cruciali e sensibili. Per tale motivo, negli anni sono state sviluppate molte strategie diverse per impedire ai singoli o ai gruppi di computer (noti anche come "zombie armies") di attaccare servizi o reti. Attualmente una delle metodologie di protezione più comuni agli attacchi DoS è il Rate-limiting, che permette di imporre una frequenza massima accettabile per le richieste, al fine di evitare sovraccarichi e congestionamenti delle risorse. In particolare, nei sistemi su larga scala, la limitazione della frequenza rappresenta uno strumento essenziale per garantire la disponibilità e l'integrità delle risorse e dei servizi.\par

Un altro campo di interesse in cui si sono fatti molti progressi negli ultimi anni, grazie soprattutto all'avvento delle tecnologie Block-chain, è stato quello dell’anonimato in rete. Con il termine anonimato in rete ci si riferisce alla condizione in cui, sulla base di una conoscenza parziale o totale delle interazioni di un utente su una rete, non è possibile risalire all'identità dell'utente stesso, permettendo un'interazione con i servizi offerti dalla rete in assoluta riservatezza. L'anonimato in rete presenta molteplici vantaggi, soprattutto in contesti in cui la privacy costituisce un requisito fondamentale, come ad esempio nelle votazioni o nelle transazioni finanziarie. Inoltre, la possibilità di mantenere l'anonimato può rivelarsi altrettanto utile in ambiti più diffusi come le conversazioni online o sui social network, garantendo la libertà di espressione e la tutela della propria sfera privata.\par

Tuttavia, l'anonimato in rete presenta anche alcune criticità, tra cui la principale è rappresentata dalla difficoltà di controllo. La ragione è da individuare nel fatto che le metodologie di sicurezza a livello applicazione (pila ISO/OSI) generalmente si fondano sulla sorveglianza del comportamento degli utenti o dei dispositivi, nel corso del tempo, al fine di rilevare i pattern di attività che potrebbero suggerire la presenza di un attacco. In un contesto anonimo, in cui le identità degli utenti non sono tracciabili, ciò diviene notevolmente più arduo. Esistono strumenti di rate-limiting efficaci a livelli inferiori della pila ISO/OSI, come a livello di trasporto o di sessione. Tuttavia, la loro attuazione comporta alcuni svantaggi, come il rischio di limitare o bloccare numerosi indirizzi IP tradotti sotto una NAT, minare la privacy degli utenti disattivando le protezioni come TLS per effettuare DPI o ancora essere elusi da tecniche di mascheramento, come l'IP spoofing. Per tali motivazioni, per un servizio diffuso in ambiente anonimo, non è possibile fare affidamento esclusivamente su questi strumenti.\par
\clearpage
La presente tesi affronta la discussione di un protocollo chiamato RLN (Rate-Limiting Nullifier) basato sulla tecnologia zk-SNARK, che permette di attuare un rate-limiting in ambiente anonimo. Il protocollo si delinea in tre parti generali che si diversificano nei dettagli in base al dominio applicativo di utilizzo. \par

Fasi del protocollo:\par
\begin{itemize}
    \item \textbf{Registrazione:} Durante questa fase, gli utenti che desiderano accedere al servizio devono registrarsi fornendo una prova del possesso di determinati requisiti. Questa prova di possesso è denominata "identity commitment" e viene conservata e utilizzata nelle fasi successive del protocollo. I dati personali che soddisfano i requisiti sono definiti "stake" e possono assumere forme diverse a seconda del contesto applicativo. Ad esempio, possono essere costituiti da un profilo su un social network, dall'indirizzo di un portafoglio di criptovalute o da un'identità digitale come lo SPID o la CIE. 

    Gli stake non vengono conservati dal protocollo e, alla fine della fase di registrazione, l'informazione fornita al servizio consiste unicamente nel fatto che un nuovo utente anonimo che soddisfa le specifiche della registrazione è stato aggiunto al servizio.\par
    
    \item \textbf{Interazione:} Dopo essersi registrati, gli utenti hanno la possibilità di interagire con il servizio attraverso l'invio di richieste. Ad ogni richiesta, gli utenti sono tenuti a fornire una prova di appartenenza al sistema. Tale prova è generata tramite la tecnologia zk-SNARK, che consente di dimostrare al servizio che l'utente è effettivamente un membro legittimo senza rivelare alcuna informazione sulla sua identità. Inoltre, il protocollo consente di implementare una regola di rate-limiting, che, se non rispettata, porta l'utente a rivelare la propria stake. 
    
    Ciò consente di scoprire e gestire chi attua comportamenti di spam o Dos, e di procedere alla fase successiva.

    \item \textbf{Punizione:} La tipologia e il grado di punizione dipendono molto dal contesto applicativo. Ad esempio, alcune punizioni o misure di "slashing" possono comportare la rimozione del membro dal gruppo, con conseguente impossibilità di interagire con il sistema o la perdita dell'anonimato. In presenza di una stake, è possibile prevedere sanzioni più articolate, come l'inserimento dell'identità virtuale in un registro di esclusione per altri servizi, o la rivelazione dell'indirizzo del portafoglio criptovalute dell'utente e il sequestro dei fondi.
   
\end{itemize}
 Di seguito si cercherà di guardare a tutto tondo le tecnologie e le idee alla base di zk-Snark e del protocollo RLN. Inoltre si mostrerà l'implementazione di un piccolo prototipo che utilizza questo protocollo per evitare la sovraccarico delle risorse in un servizio basato su API.
